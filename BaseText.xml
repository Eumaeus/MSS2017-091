<?xml version="1.0" encoding="utf-8"?><?oxygen RNGSchema="tei-analysis.rng" type="xml"?> 
<?xml-stylesheet type="text/xsl" href="chs-gp.xsl"?>
<TEI xmlns="http://www.tei-c.org/ns/1.0" xmlns:tei="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title xml:lang="grc">ΚΑΤΑ ΜΑΘΘΑΙΟΝ</title>
                <editor xml:id="cb">Christopher W. Blackwell</editor>
            </titleStmt>
            <editionStmt>
                <edition>An electronic edition based on a text provided by Perseus Digital Library,
                    with funding from Tufts University. Original version available for viewing and
                    download at http://www.perseus.tufts.edu/hopper/. Edited from the edition of
                    Wescott and Hort, 1885.</edition>
                <respStmt>
                    <name>Perseus Digital Library</name>
                    <resp>Christopher Blackwell, ed.</resp>
                </respStmt>
            </editionStmt>
            <publicationStmt>
                <publisher> The Center for Hellenic Studies of Harvard University </publisher>
                <authority>
                    <name>Casey Dué and Mary Ebbott, edd.</name>
                </authority>
            </publicationStmt>
            <sourceDesc>
                <p>File created electronically. </p>
            </sourceDesc>
        </fileDesc>
        <profileDesc>
            <langUsage>
                <language ident="eng">English</language>
                <language ident="lat">Latin</language>
                <language ident="grc">Greek</language>
                <language ident="xgrc">Transliterated Greek</language>
                <language ident="deu">German</language>
                <language ident="fra">French</language>
            </langUsage>
        </profileDesc>
    </teiHeader>
    <text xml:lang="grc">
        <body>
            <div n="12" type="chapter">
                <div n="1" type="verse">
                    <p>Ἐν ἐκείνῳ τῷ καιρῷ ἐπορεύθη ὁ Ἰησοῦς τοῖς σάββασιν διὰ τῶν σπορίμων· οἱ δὲ
                        μαθηταὶ αὐτοῦ ἐπείνασαν καὶ ἤρξαντο τίλλειν στάχυας καὶ ἐσθίειν. </p>
                </div>
                <div n="2" type="verse">
                    <p>οἱ δὲ Φαρισαῖοι ἰδόντες εἶπαν αὐτῷ· Ἰδοὺ οἱ μαθηταί σου ποιοῦσιν ὃ οὐκ
                        ἔξεστιν ποιεῖν ἐν σαββάτῳ. </p>
                </div>
                <div n="3" type="verse">
                    <p>ὁ δὲ εἶπεν αὐτοῖς· Οὐκ ἀνέγνωτε τί ἐποίησεν Δαυὶδ ὅτε ἐπείνασεν καὶ οἱ μετ’
                        αὐτοῦ ; </p>
                </div>
                <div n="4" type="verse">
                    <p>πῶς εἰσῆλθεν εἰς τὸν οἶκον τοῦ θεοῦ καὶ τοὺς ἄρτους τῆς προθέσεως ⸂ἔφαγον, ὃ⸃
                        οὐκ ἐξὸν ἦν αὐτῷ φαγεῖν οὐδὲ τοῖς μετ’ αὐτοῦ, εἰ μὴ τοῖς ἱερεῦσιν μόνοις ;
                    </p>
                </div>
                <div n="5" type="verse">
                    <p>ἢ οὐκ ἀνέγνωτε ἐν τῷ νόμῳ ὅτι τοῖς σάββασιν οἱ ἱερεῖς ἐν τῷ ἱερῷ τὸ σάββατον
                        βεβηλοῦσιν καὶ ἀναίτιοί εἰσιν ; </p>
                </div>
                <div n="6" type="verse">
                    <p>λέγω δὲ ὑμῖν ὅτι τοῦ ἱεροῦ μεῖζόν ἐστιν ὧδε. </p>
                </div>
                <div n="7" type="verse">
                    <p>εἰ δὲ ἐγνώκειτε τί ἐστιν· Ἔλεος θέλω καὶ οὐ θυσίαν, οὐκ ἂν κατεδικάσατε τοὺς
                        ἀναιτίους. </p>
                </div>
                <div n="8" type="verse">
                    <p>κύριος γάρ ἐστιν τοῦ σαββάτου ὁ υἱὸς τοῦ ἀνθρώπου. </p>
                </div>
                <div n="9" type="verse">
                    <p>Καὶ μεταβὰς ἐκεῖθεν ἦλθεν εἰς τὴν συναγωγὴν αὐτῶν· </p>
                </div>
                <div n="10" type="verse">
                    <p>καὶ ἰδοὺ ἄνθρωπος χεῖρα ἔχων ξηράν. καὶ ἐπηρώτησαν αὐτὸν λέγοντες· Εἰ ἔξεστι
                        τοῖς σάββασιν θεραπεύειν ; ἵνα κατηγορήσωσιν αὐτοῦ. </p>
                </div>
                <div n="11" type="verse">
                    <p>ὁ δὲ εἶπεν αὐτοῖς· Τίς ἔσται ἐξ ὑμῶν ἄνθρωπος ὃς ἕξει πρόβατον ἕν, καὶ ἐὰν
                        ἐμπέσῃ τοῦτο τοῖς σάββασιν εἰς βόθυνον, οὐχὶ κρατήσει αὐτὸ καὶ ἐγερεῖ ; </p>
                </div>
                <div n="12" type="verse">
                    <p>πόσῳ οὖν διαφέρει ἄνθρωπος προβάτου. ὥστε ἔξεστιν τοῖς σάββασιν καλῶς ποιεῖν.
                    </p>
                </div>
                <div n="13" type="verse">
                    <p>τότε λέγει τῷ ἀνθρώπῳ· Ἔκτεινόν ⸂σου τὴν χεῖρα⸃· καὶ ἐξέτεινεν, καὶ
                        ἀπεκατεστάθη ὑγιὴς ὡς ἡ ἄλλη. </p>
                </div>
                <div n="14" type="verse">
                    <p>⸂ἐξελθόντες δὲ οἱ Φαρισαῖοι συμβούλιον ἔλαβον κατ’ αὐτοῦ⸃ ὅπως αὐτὸν
                        ἀπολέσωσιν. </p>
                </div>
                <div n="15" type="verse">
                    <p>Ὁ δὲ Ἰησοῦς γνοὺς ἀνεχώρησεν ἐκεῖθεν. καὶ ἠκολούθησαν αὐτῷ πολλοί, καὶ
                        ἐθεράπευσεν αὐτοὺς πάντας, </p>
                </div>
                <div n="16" type="verse">
                    <p>καὶ ἐπετίμησεν αὐτοῖς ἵνα μὴ φανερὸν αὐτὸν ποιήσωσιν, </p>
                </div>
                <div n="17" type="verse">
                    <p>ἵνα πληρωθῇ τὸ ῥηθὲν διὰ Ἠσαΐου τοῦ προφήτου λέγοντος· </p>
                </div>
                <div n="18" type="verse">
                    <p>Ἰδοὺ ὁ παῖς μου ὃν ᾑρέτισα, ὁ ἀγαπητός μου ⸂εἰς ὃν⸃ εὐδόκησεν ἡ ψυχή μου·
                        θήσω τὸ πνεῦμά μου ἐπ’ αὐτόν, καὶ κρίσιν τοῖς ἔθνεσιν ἀπαγγελεῖ. </p>
                </div>
                <div n="19" type="verse">
                    <p>οὐκ ἐρίσει οὐδὲ κραυγάσει, οὐδὲ ἀκούσει τις ἐν ταῖς πλατείαις τὴν φωνὴν
                        αὐτοῦ. </p>
                </div>
                <div n="20" type="verse">
                    <p>κάλαμον συντετριμμένον οὐ κατεάξει καὶ λίνον τυφόμενον οὐ σβέσει, ἕως ἂν
                        ἐκβάλῃ εἰς νῖκος τὴν κρίσιν. </p>
                </div>
                <div n="21" type="verse">
                    <p>καὶ τῷ ὀνόματι αὐτοῦ ἔθνη ἐλπιοῦσιν. </p>
                </div>
                <div n="22" type="verse">
                    <p>Τότε ⸂προσηνέχθη αὐτῷ δαιμονιζόμενος τυφλὸς καὶ κωφός⸃· καὶ ἐθεράπευσεν
                        αὐτόν, ὥστε τὸν κωφὸν λαλεῖν καὶ βλέπειν. </p>
                </div>
                <div n="23" type="verse">
                    <p>καὶ ἐξίσταντο πάντες οἱ ὄχλοι καὶ ἔλεγον· Μήτι οὗτός ἐστιν ὁ υἱὸς Δαυίδ ;
                    </p>
                </div>
                <div n="24" type="verse">
                    <p>οἱ δὲ Φαρισαῖοι ἀκούσαντες εἶπον· Οὗτος οὐκ ἐκβάλλει τὰ δαιμόνια εἰ μὴ ἐν τῷ
                        Βεελζεβοὺλ ἄρχοντι τῶν δαιμονίων. </p>
                </div>
                <div n="25" type="verse">
                    <p>εἰδὼς δὲ τὰς ἐνθυμήσεις αὐτῶν εἶπεν αὐτοῖς· Πᾶσα βασιλεία μερισθεῖσα καθ’
                        ἑαυτῆς ἐρημοῦται, καὶ πᾶσα πόλις ἢ οἰκία μερισθεῖσα καθ’ ἑαυτῆς οὐ
                        σταθήσεται. </p>
                </div>
                <div n="26" type="verse">
                    <p>καὶ εἰ ὁ Σατανᾶς τὸν Σατανᾶν ἐκβάλλει, ἐφ’ ἑαυτὸν ἐμερίσθη· πῶς οὖν
                        σταθήσεται ἡ βασιλεία αὐτοῦ ; </p>
                </div>
                <div n="27" type="verse">
                    <p>καὶ εἰ ἐγὼ ἐν Βεελζεβοὺλ ἐκβάλλω τὰ δαιμόνια, οἱ υἱοὶ ὑμῶν ἐν τίνι
                        ἐκβάλλουσιν ; διὰ τοῦτο αὐτοὶ ⸂κριταὶ ἔσονται ὑμῶν⸃. </p>
                </div>
                <div n="28" type="verse">
                    <p>εἰ δὲ ἐν πνεύματι θεοῦ ἐγὼ ἐκβάλλω τὰ δαιμόνια, ἄρα ἔφθασεν ἐφ’ ὑμᾶς ἡ
                        βασιλεία τοῦ θεοῦ. </p>
                </div>
                <div n="29" type="verse">
                    <p>ἢ πῶς δύναταί τις εἰσελθεῖν εἰς τὴν οἰκίαν τοῦ ἰσχυροῦ καὶ τὰ σκεύη αὐτοῦ
                        ἁρπάσαι, ἐὰν μὴ πρῶτον δήσῃ τὸν ἰσχυρόν ; καὶ τότε τὴν οἰκίαν αὐτοῦ
                        διαρπάσει. </p>
                </div>
                <div n="30" type="verse">
                    <p>ὁ μὴ ὢν μετ’ ἐμοῦ κατ’ ἐμοῦ ἐστιν, καὶ ὁ μὴ συνάγων μετ’ ἐμοῦ σκορπίζει. </p>
                </div>
                <div n="31" type="verse">
                    <p>διὰ τοῦτο λέγω ὑμῖν, πᾶσα ἁμαρτία καὶ βλασφημία ἀφεθήσεται τοῖς ἀνθρώποις, ἡ
                        δὲ τοῦ πνεύματος βλασφημία οὐκ ἀφεθήσεται. </p>
                </div>
                <div n="32" type="verse">
                    <p>καὶ ὃς ἐὰν εἴπῃ λόγον κατὰ τοῦ υἱοῦ τοῦ ἀνθρώπου, ἀφεθήσεται αὐτῷ· ὃς δ’ ἂν
                        εἴπῃ κατὰ τοῦ πνεύματος τοῦ ἁγίου, οὐκ ἀφεθήσεται αὐτῷ οὔτε ἐν ⸂τούτῳ τῷ⸃
                        αἰῶνι οὔτε ἐν τῷ μέλλοντι. </p>
                </div>
                <div n="33" type="verse">
                    <p>Ἢ ποιήσατε τὸ δένδρον καλὸν καὶ τὸν καρπὸν αὐτοῦ καλόν, ἢ ποιήσατε τὸ δένδρον
                        σαπρὸν καὶ τὸν καρπὸν αὐτοῦ σαπρόν· ἐκ γὰρ τοῦ καρποῦ τὸ δένδρον γινώσκεται.
                    </p>
                </div>
                <div n="34" type="verse">
                    <p>γεννήματα ἐχιδνῶν, πῶς δύνασθε ἀγαθὰ λαλεῖν πονηροὶ ὄντες ; ἐκ γὰρ τοῦ
                        περισσεύματος τῆς καρδίας τὸ στόμα λαλεῖ. </p>
                </div>
                <div n="35" type="verse">
                    <p>ὁ ἀγαθὸς ἄνθρωπος ἐκ τοῦ ἀγαθοῦ θησαυροῦ ἐκβάλλει ἀγαθά, καὶ ὁ πονηρὸς
                        ἄνθρωπος ἐκ τοῦ πονηροῦ θησαυροῦ ἐκβάλλει πονηρά. </p>
                </div>
                <div n="36" type="verse">
                    <p>λέγω δὲ ὑμῖν ὅτι πᾶν ῥῆμα ἀργὸν ὃ λαλήσουσιν οἱ ἄνθρωποι, ἀποδώσουσιν περὶ
                        αὐτοῦ λόγον ἐν ἡμέρᾳ κρίσεως· </p>
                </div>
                <div n="37" type="verse">
                    <p>ἐκ γὰρ τῶν λόγων σου δικαιωθήσῃ, καὶ ἐκ τῶν λόγων σου καταδικασθήσῃ. </p>
                </div>
                <div n="38" type="verse">
                    <p>Τότε ἀπεκρίθησαν αὐτῷ τινες τῶν γραμματέων καὶ Φαρισαίων λέγοντες· Διδάσκαλε,
                        θέλομεν ἀπὸ σοῦ σημεῖον ἰδεῖν. </p>
                </div>
                <div n="39" type="verse">
                    <p>ὁ δὲ ἀποκριθεὶς εἶπεν αὐτοῖς· Γενεὰ πονηρὰ καὶ μοιχαλὶς σημεῖον ἐπιζητεῖ, καὶ
                        σημεῖον οὐ δοθήσεται αὐτῇ εἰ μὴ τὸ σημεῖον Ἰωνᾶ τοῦ προφήτου. </p>
                </div>
                <div n="40" type="verse">
                    <p>ὥσπερ γὰρ ἦν Ἰωνᾶς ἐν τῇ κοιλίᾳ τοῦ κήτους τρεῖς ἡμέρας καὶ τρεῖς νύκτας,
                        οὕτως ἔσται ὁ υἱὸς τοῦ ἀνθρώπου ἐν τῇ καρδίᾳ τῆς γῆς τρεῖς ἡμέρας καὶ τρεῖς
                        νύκτας. </p>
                </div>
                <div n="41" type="verse">
                    <p>ἄνδρες Νινευῖται ἀναστήσονται ἐν τῇ κρίσει μετὰ τῆς γενεᾶς ταύτης καὶ
                        κατακρινοῦσιν αὐτήν· ὅτι μετενόησαν εἰς τὸ κήρυγμα Ἰωνᾶ, καὶ ἰδοὺ πλεῖον
                        Ἰωνᾶ ὧδε. </p>
                </div>
                <div n="42" type="verse">
                    <p>βασίλισσα νότου ἐγερθήσεται ἐν τῇ κρίσει μετὰ τῆς γενεᾶς ταύτης καὶ
                        κατακρινεῖ αὐτήν· ὅτι ἦλθεν ἐκ τῶν περάτων τῆς γῆς ἀκοῦσαι τὴν σοφίαν
                        Σολομῶνος, καὶ ἰδοὺ πλεῖον Σολομῶνος ὧδε. </p>
                </div>
                <div n="43" type="verse">
                    <p>Ὅταν δὲ τὸ ἀκάθαρτον πνεῦμα ἐξέλθῃ ἀπὸ τοῦ ἀνθρώπου, διέρχεται δι’ ἀνύδρων
                        τόπων ζητοῦν ἀνάπαυσιν, καὶ οὐχ εὑρίσκει. </p>
                </div>
                <div n="44" type="verse">
                    <p>τότε λέγει· ⸂Εἰς τὸν οἶκόν μου ἐπιστρέψω⸃ ὅθεν ἐξῆλθον· καὶ ἐλθὸν εὑρίσκει
                        σχολάζοντα σεσαρωμένον καὶ κεκοσμημένον. </p>
                </div>
                <div n="45" type="verse">
                    <p>τότε πορεύεται καὶ παραλαμβάνει μεθ’ ἑαυτοῦ ἑπτὰ ἕτερα πνεύματα πονηρότερα
                        ἑαυτοῦ, καὶ εἰσελθόντα κατοικεῖ ἐκεῖ· καὶ γίνεται τὰ ἔσχατα τοῦ ἀνθρώπου
                        ἐκείνου χείρονα τῶν πρώτων. οὕτως ἔσται καὶ τῇ γενεᾷ ταύτῃ τῇ πονηρᾷ. </p>
                </div>
                <div n="46" type="verse">
                    <p>Ἔτι δὲ αὐτοῦ λαλοῦντος τοῖς ὄχλοις ἰδοὺ ἡ μήτηρ καὶ οἱ ἀδελφοὶ αὐτοῦ
                        εἱστήκεισαν ἔξω ζητοῦντες αὐτῷ λαλῆσαι. </p>
                </div>
                <div n="47" type="verse">
                    <p>⸂εἶπεν δέ τις αὐτῷ· Ἰδοὺ ἡ μήτηρ σου καὶ οἱ ἀδελφοί σου ἔξω ἑστήκασιν,
                        ζητοῦντές σοι λαλῆσαι.⸃ </p>
                </div>
                <div n="48" type="verse">
                    <p>ὁ δὲ ἀποκριθεὶς εἶπεν τῷ λέγοντι αὐτῷ· Τίς ἐστιν ἡ μήτηρ μου, καὶ τίνες εἰσὶν
                        οἱ ἀδελφοί μου ; </p>
                </div>
                <div n="49" type="verse">
                    <p>καὶ ἐκτείνας τὴν χεῖρα αὐτοῦ ἐπὶ τοὺς μαθητὰς αὐτοῦ εἶπεν· Ἰδοὺ ἡ μήτηρ μου
                        καὶ οἱ ἀδελφοί μου· </p>
                </div>
                <div n="50" type="verse">
                    <p>ὅστις γὰρ ἂν ποιήσῃ τὸ θέλημα τοῦ πατρός μου τοῦ ἐν οὐρανοῖς, αὐτός μου
                        ἀδελφὸς καὶ ἀδελφὴ καὶ μήτηρ ἐστίν. </p>
                </div>
            </div>
            <div n="13" type="chapter">
                <div n="1" type="verse">
                    <p>Ἐν τῇ ἡμέρᾳ ἐκείνῃ ἐξελθὼν ὁ Ἰησοῦς τῆς οἰκίας ἐκάθητο παρὰ τὴν θάλασσαν·
                    </p>
                </div>
                <div n="2" type="verse">
                    <p>καὶ συνήχθησαν πρὸς αὐτὸν ὄχλοι πολλοί, ὥστε αὐτὸν εἰς πλοῖον ἐμβάντα
                        καθῆσθαι, καὶ πᾶς ὁ ὄχλος ἐπὶ τὸν αἰγιαλὸν εἱστήκει. </p>
                </div>
                <div n="3" type="verse">
                    <p>καὶ ἐλάλησεν αὐτοῖς πολλὰ ἐν παραβολαῖς λέγων· Ἰδοὺ ἐξῆλθεν ὁ σπείρων τοῦ
                        σπείρειν. </p>
                </div>
                <div n="4" type="verse">
                    <p>καὶ ἐν τῷ σπείρειν αὐτὸν ἃ μὲν ἔπεσεν παρὰ τὴν ὁδόν, καὶ ⸂ἐλθόντα τὰ πετεινὰ⸃
                        κατέφαγεν αὐτά. </p>
                </div>
                <div n="5" type="verse">
                    <p>ἄλλα δὲ ἔπεσεν ἐπὶ τὰ πετρώδη ὅπου οὐκ εἶχεν γῆν πολλήν, καὶ εὐθέως
                        ἐξανέτειλεν διὰ τὸ μὴ ἔχειν βάθος γῆς, </p>
                </div>
                <div n="6" type="verse">
                    <p>ἡλίου δὲ ἀνατείλαντος ἐκαυματίσθη καὶ διὰ τὸ μὴ ἔχειν ῥίζαν ἐξηράνθη. </p>
                </div>
                <div n="7" type="verse">
                    <p>ἄλλα δὲ ἔπεσεν ἐπὶ τὰς ἀκάνθας, καὶ ἀνέβησαν αἱ ἄκανθαι καὶ ἔπνιξαν αὐτά.
                    </p>
                </div>
                <div n="8" type="verse">
                    <p>ἄλλα δὲ ἔπεσεν ἐπὶ τὴν γῆν τὴν καλὴν καὶ ἐδίδου καρπόν, ὃ μὲν ἑκατὸν ὃ δὲ
                        ἑξήκοντα ὃ δὲ τριάκοντα. </p>
                </div>
                <div n="9" type="verse">
                    <p>ὁ ἔχων ὦτα ἀκουέτω. </p>
                </div>
                <div n="10" type="verse">
                    <p>Καὶ προσελθόντες οἱ μαθηταὶ εἶπαν αὐτῷ· Διὰ τί ἐν παραβολαῖς λαλεῖς αὐτοῖς ;
                    </p>
                </div>
                <div n="11" type="verse">
                    <p>ὁ δὲ ἀποκριθεὶς εἶπεν αὐτοῖς· Ὅτι ὑμῖν δέδοται γνῶναι τὰ μυστήρια τῆς
                        βασιλείας τῶν οὐρανῶν, ἐκείνοις δὲ οὐ δέδοται. </p>
                </div>
                <div n="12" type="verse">
                    <p>ὅστις γὰρ ἔχει, δοθήσεται αὐτῷ καὶ περισσευθήσεται· ὅστις δὲ οὐκ ἔχει, καὶ ὃ
                        ἔχει ἀρθήσεται ἀπ’ αὐτοῦ. </p>
                </div>
                <div n="13" type="verse">
                    <p>διὰ τοῦτο ἐν παραβολαῖς αὐτοῖς λαλῶ, ὅτι βλέποντες οὐ βλέπουσιν καὶ ἀκούοντες
                        οὐκ ἀκούουσιν οὐδὲ συνίουσιν· </p>
                </div>
                <div n="14" type="verse">
                    <p>καὶ ἀναπληροῦται αὐτοῖς ἡ προφητεία Ἠσαΐου ἡ λέγουσα· Ἀκοῇ ἀκούσετε καὶ οὐ μὴ
                        συνῆτε, καὶ βλέποντες βλέψετε καὶ οὐ μὴ ἴδητε. </p>
                </div>
                <div n="15" type="verse">
                    <p>ἐπαχύνθη γὰρ ἡ καρδία τοῦ λαοῦ τούτου, καὶ τοῖς ὠσὶν βαρέως ἤκουσαν, καὶ τοὺς
                        ὀφθαλμοὺς αὐτῶν ἐκάμμυσαν· μήποτε ἴδωσιν τοῖς ὀφθαλμοῖς καὶ τοῖς ὠσὶν
                        ἀκούσωσιν καὶ τῇ καρδίᾳ συνῶσιν καὶ ἐπιστρέψωσιν, καὶ ἰάσομαι αὐτούς. </p>
                </div>
                <div n="16" type="verse">
                    <p>ὑμῶν δὲ μακάριοι οἱ ὀφθαλμοὶ ὅτι βλέπουσιν, καὶ τὰ ὦτα ὑμῶν ὅτι ἀκούουσιν.
                    </p>
                </div>
                <div n="17" type="verse">
                    <p>ἀμὴν γὰρ λέγω ὑμῖν ὅτι πολλοὶ προφῆται καὶ δίκαιοι ἐπεθύμησαν ἰδεῖν ἃ βλέπετε
                        καὶ οὐκ εἶδαν, καὶ ἀκοῦσαι ἃ ἀκούετε καὶ οὐκ ἤκουσαν. </p>
                </div>
                <div n="18" type="verse">
                    <p>Ὑμεῖς οὖν ἀκούσατε τὴν παραβολὴν τοῦ σπείραντος. </p>
                </div>
                <div n="19" type="verse">
                    <p>παντὸς ἀκούοντος τὸν λόγον τῆς βασιλείας καὶ μὴ συνιέντος, ἔρχεται ὁ πονηρὸς
                        καὶ ἁρπάζει τὸ ἐσπαρμένον ἐν τῇ καρδίᾳ αὐτοῦ· οὗτός ἐστιν ὁ παρὰ τὴν ὁδὸν
                        σπαρείς. </p>
                </div>
                <div n="20" type="verse">
                    <p>ὁ δὲ ἐπὶ τὰ πετρώδη σπαρείς, οὗτός ἐστιν ὁ τὸν λόγον ἀκούων καὶ εὐθὺς μετὰ
                        χαρᾶς λαμβάνων αὐτόν, </p>
                </div>
                <div n="21" type="verse">
                    <p>οὐκ ἔχει δὲ ῥίζαν ἐν ἑαυτῷ ἀλλὰ πρόσκαιρός ἐστιν, γενομένης δὲ θλίψεως ἢ
                        διωγμοῦ διὰ τὸν λόγον εὐθὺς σκανδαλίζεται. </p>
                </div>
                <div n="22" type="verse">
                    <p>ὁ δὲ εἰς τὰς ἀκάνθας σπαρείς, οὗτός ἐστιν ὁ τὸν λόγον ἀκούων, καὶ ἡ μέριμνα
                        τοῦ αἰῶνος τούτου καὶ ἡ ἀπάτη τοῦ πλούτου συμπνίγει τὸν λόγον, καὶ ἄκαρπος
                        γίνεται. </p>
                </div>
                <div n="23" type="verse">
                    <p>ὁ δὲ ἐπὶ τὴν ⸂καλὴν γῆν⸃ σπαρείς, οὗτός ἐστιν ὁ τὸν λόγον ἀκούων καὶ συνιείς,
                        ὃς δὴ καρποφορεῖ καὶ ποιεῖ ὃ μὲν ἑκατὸν ὃ δὲ ἑξήκοντα ὃ δὲ τριάκοντα. </p>
                </div>
                <div n="24" type="verse">
                    <p>Ἄλλην παραβολὴν παρέθηκεν αὐτοῖς λέγων· Ὡμοιώθη ἡ βασιλεία τῶν οὐρανῶν
                        ἀνθρώπῳ σπείραντι καλὸν σπέρμα ἐν τῷ ἀγρῷ αὐτοῦ. </p>
                </div>
                <div n="25" type="verse">
                    <p>ἐν δὲ τῷ καθεύδειν τοὺς ἀνθρώπους ἦλθεν αὐτοῦ ὁ ἐχθρὸς καὶ ἐπέσπειρεν ζιζάνια
                        ἀνὰ μέσον τοῦ σίτου καὶ ἀπῆλθεν. </p>
                </div>
                <div n="26" type="verse">
                    <p>ὅτε δὲ ἐβλάστησεν ὁ χόρτος καὶ καρπὸν ἐποίησεν, τότε ἐφάνη καὶ τὰ ζιζάνια.
                    </p>
                </div>
                <div n="27" type="verse">
                    <p>προσελθόντες δὲ οἱ δοῦλοι τοῦ οἰκοδεσπότου εἶπον αὐτῷ· Κύριε, οὐχὶ καλὸν
                        σπέρμα ἔσπειρας ἐν τῷ σῷ ἀγρῷ ; πόθεν οὖν ἔχει ζιζάνια ; </p>
                </div>
                <div n="28" type="verse">
                    <p>ὁ δὲ ἔφη αὐτοῖς· Ἐχθρὸς ἄνθρωπος τοῦτο ἐποίησεν. οἱ δὲ ⸂δοῦλοι αὐτῷ
                        λέγουσιν⸃· Θέλεις οὖν ἀπελθόντες συλλέξωμεν αὐτά ; </p>
                </div>
                <div n="29" type="verse">
                    <p>ὁ δέ φησιν· Οὔ, μήποτε συλλέγοντες τὰ ζιζάνια ἐκριζώσητε ἅμα αὐτοῖς τὸν
                        σῖτον· </p>
                </div>
                <div n="30" type="verse">
                    <p>ἄφετε συναυξάνεσθαι ἀμφότερα μέχρι τοῦ θερισμοῦ· καὶ ἐν καιρῷ τοῦ θερισμοῦ
                        ἐρῶ τοῖς θερισταῖς· Συλλέξατε πρῶτον τὰ ζιζάνια καὶ δήσατε αὐτὰ εἰς δέσμας
                        πρὸς τὸ κατακαῦσαι αὐτά, τὸν δὲ σῖτον συναγάγετε εἰς τὴν ἀποθήκην μου. </p>
                </div>
                <div n="31" type="verse">
                    <p>Ἄλλην παραβολὴν παρέθηκεν αὐτοῖς λέγων· Ὁμοία ἐστὶν ἡ βασιλεία τῶν οὐρανῶν
                        κόκκῳ σινάπεως, ὃν λαβὼν ἄνθρωπος ἔσπειρεν ἐν τῷ ἀγρῷ αὐτοῦ· </p>
                </div>
                <div n="32" type="verse">
                    <p>ὃ μικρότερον μέν ἐστιν πάντων τῶν σπερμάτων, ὅταν δὲ αὐξηθῇ μεῖζον τῶν
                        λαχάνων ἐστὶν καὶ γίνεται δένδρον, ὥστε ἐλθεῖν τὰ πετεινὰ τοῦ οὐρανοῦ καὶ
                        κατασκηνοῦν ἐν τοῖς κλάδοις αὐτοῦ. </p>
                </div>
                <div n="33" type="verse">
                    <p>Ἄλλην παραβολὴν ἐλάλησεν αὐτοῖς· Ὁμοία ἐστὶν ἡ βασιλεία τῶν οὐρανῶν ζύμῃ, ἣν
                        λαβοῦσα γυνὴ ἐνέκρυψεν εἰς ἀλεύρου σάτα τρία ἕως οὗ ἐζυμώθη ὅλον. </p>
                </div>
                <div n="34" type="verse">
                    <p>Ταῦτα πάντα ἐλάλησεν ὁ Ἰησοῦς ἐν παραβολαῖς τοῖς ὄχλοις, καὶ χωρὶς παραβολῆς
                        οὐδὲν ἐλάλει αὐτοῖς· </p>
                </div>
                <div n="35" type="verse">
                    <p>ὅπως πληρωθῇ τὸ ῥηθὲν διὰ τοῦ προφήτου λέγοντος· Ἀνοίξω ἐν παραβολαῖς τὸ
                        στόμα μου, ἐρεύξομαι κεκρυμμένα ἀπὸ καταβολῆς. </p>
                </div>
                <div n="36" type="verse">
                    <p>Τότε ἀφεὶς τοὺς ὄχλους ἦλθεν εἰς τὴν οἰκίαν. καὶ προσῆλθον αὐτῷ οἱ μαθηταὶ
                        αὐτοῦ λέγοντες· Διασάφησον ἡμῖν τὴν παραβολὴν τῶν ζιζανίων τοῦ ἀγροῦ. </p>
                </div>
                <div n="37" type="verse">
                    <p>ὁ δὲ ἀποκριθεὶς εἶπεν· Ὁ σπείρων τὸ καλὸν σπέρμα ἐστὶν ὁ υἱὸς τοῦ ἀνθρώπου·
                    </p>
                </div>
                <div n="38" type="verse">
                    <p>ὁ δὲ ἀγρός ἐστιν ὁ κόσμος· τὸ δὲ καλὸν σπέρμα, οὗτοί εἰσιν οἱ υἱοὶ τῆς
                        βασιλείας· τὰ δὲ ζιζάνιά εἰσιν οἱ υἱοὶ τοῦ πονηροῦ, </p>
                </div>
                <div n="39" type="verse">
                    <p>ὁ δὲ ἐχθρὸς ὁ σπείρας αὐτά ἐστιν ὁ διάβολος· ὁ δὲ θερισμὸς συντέλεια αἰῶνός
                        ἐστιν, οἱ δὲ θερισταὶ ἄγγελοί εἰσιν. </p>
                </div>
                <div n="40" type="verse">
                    <p>ὥσπερ οὖν συλλέγεται τὰ ζιζάνια καὶ πυρὶ καίεται, οὕτως ἔσται ἐν τῇ συντελείᾳ
                        τοῦ αἰῶνος· </p>
                </div>
                <div n="41" type="verse">
                    <p>ἀποστελεῖ ὁ υἱὸς τοῦ ἀνθρώπου τοὺς ἀγγέλους αὐτοῦ, καὶ συλλέξουσιν ἐκ τῆς
                        βασιλείας αὐτοῦ πάντα τὰ σκάνδαλα καὶ τοὺς ποιοῦντας τὴν ἀνομίαν, </p>
                </div>
                <div n="42" type="verse">
                    <p>καὶ βαλοῦσιν αὐτοὺς εἰς τὴν κάμινον τοῦ πυρός· ἐκεῖ ἔσται ὁ κλαυθμὸς καὶ ὁ
                        βρυγμὸς τῶν ὀδόντων. </p>
                </div>
                <div n="43" type="verse">
                    <p>Τότε οἱ δίκαιοι ἐκλάμψουσιν ὡς ὁ ἥλιος ἐν τῇ βασιλείᾳ τοῦ πατρὸς αὐτῶν. ὁ
                        ἔχων ὦτα ἀκουέτω. </p>
                </div>
                <div n="44" type="verse">
                    <p>Ὁμοία ἐστὶν ἡ βασιλεία τῶν οὐρανῶν θησαυρῷ κεκρυμμένῳ ἐν τῷ ἀγρῷ, ὃν εὑρὼν
                        ἄνθρωπος ἔκρυψεν, καὶ ἀπὸ τῆς χαρᾶς αὐτοῦ ὑπάγει καὶ ⸂πωλεῖ πάντα ὅσα ἔχει⸃
                        καὶ ἀγοράζει τὸν ἀγρὸν ἐκεῖνον. </p>
                </div>
                <div n="45" type="verse">
                    <p>Πάλιν ὁμοία ἐστὶν ἡ βασιλεία τῶν οὐρανῶν ἀνθρώπῳ ἐμπόρῳ ζητοῦντι καλοὺς
                        μαργαρίτας· </p>
                </div>
                <div n="46" type="verse">
                    <p>⸂εὑρὼν δὲ⸃ ἕνα πολύτιμον μαργαρίτην ἀπελθὼν πέπρακεν πάντα ὅσα εἶχεν καὶ
                        ἠγόρασεν αὐτόν. </p>
                </div>
                <div n="47" type="verse">
                    <p>Πάλιν ὁμοία ἐστὶν ἡ βασιλεία τῶν οὐρανῶν σαγήνῃ βληθείσῃ εἰς τὴν θάλασσαν καὶ
                        ἐκ παντὸς γένους συναγαγούσῃ· </p>
                </div>
                <div n="48" type="verse">
                    <p>ἣν ὅτε ἐπληρώθη ἀναβιβάσαντες ἐπὶ τὸν αἰγιαλὸν καὶ καθίσαντες συνέλεξαν τὰ
                        καλὰ εἰς ἄγγη, τὰ δὲ σαπρὰ ἔξω ἔβαλον. </p>
                </div>
                <div n="49" type="verse">
                    <p>οὕτως ἔσται ἐν τῇ συντελείᾳ τοῦ αἰῶνος· ἐξελεύσονται οἱ ἄγγελοι καὶ
                        ἀφοριοῦσιν τοὺς πονηροὺς ἐκ μέσου τῶν δικαίων </p>
                </div>
                <div n="50" type="verse">
                    <p>καὶ βαλοῦσιν αὐτοὺς εἰς τὴν κάμινον τοῦ πυρός· ἐκεῖ ἔσται ὁ κλαυθμὸς καὶ ὁ
                        βρυγμὸς τῶν ὀδόντων. </p>
                </div>
                <div n="51" type="verse">
                    <p>Συνήκατε ταῦτα πάντα ; λέγουσιν αὐτῷ· Ναί. </p>
                </div>
                <div n="52" type="verse">
                    <p>ὁ δὲ εἶπεν αὐτοῖς· Διὰ τοῦτο πᾶς γραμματεὺς μαθητευθεὶς ⸂τῇ βασιλείᾳ⸃ τῶν
                        οὐρανῶν ὅμοιός ἐστιν ἀνθρώπῳ οἰκοδεσπότῃ ὅστις ἐκβάλλει ἐκ τοῦ θησαυροῦ
                        αὐτοῦ καινὰ καὶ παλαιά. </p>
                </div>
                <div n="53" type="verse">
                    <p>καὶ ἐγένετο ὅτε ἐτέλεσεν ὁ Ἰησοῦς τὰς παραβολὰς ταύτας, μετῆρεν ἐκεῖθεν. </p>
                </div>
                <div n="54" type="verse">
                    <p>καὶ ἐλθὼν εἰς τὴν πατρίδα αὐτοῦ ἐδίδασκεν αὐτοὺς ἐν τῇ συναγωγῇ αὐτῶν, ὥστε
                        ἐκπλήσσεσθαι αὐτοὺς καὶ λέγειν· Πόθεν τούτῳ ἡ σοφία αὕτη καὶ αἱ δυνάμεις ;
                    </p>
                </div>
                <div n="55" type="verse">
                    <p>οὐχ οὗτός ἐστιν ὁ τοῦ τέκτονος υἱός ; οὐχ ἡ μήτηρ αὐτοῦ λέγεται Μαριὰμ καὶ οἱ
                        ἀδελφοὶ αὐτοῦ Ἰάκωβος καὶ Ἰωσὴφ καὶ Σίμων καὶ Ἰούδας ; </p>
                </div>
                <div n="56" type="verse">
                    <p>καὶ αἱ ἀδελφαὶ αὐτοῦ οὐχὶ πᾶσαι πρὸς ἡμᾶς εἰσιν ; πόθεν οὖν τούτῳ ταῦτα πάντα
                        ; </p>
                </div>
                <div n="57" type="verse">
                    <p>καὶ ἐσκανδαλίζοντο ἐν αὐτῷ. ὁ δὲ Ἰησοῦς εἶπεν αὐτοῖς· Οὐκ ἔστιν προφήτης
                        ἄτιμος εἰ μὴ ἐν τῇ πατρίδι καὶ ἐν τῇ οἰκίᾳ αὐτοῦ. </p>
                </div>
                <div n="58" type="verse">
                    <p>καὶ οὐκ ἐποίησεν ἐκεῖ δυνάμεις πολλὰς διὰ τὴν ἀπιστίαν αὐτῶν. </p>
                </div>
            </div>


        </body>
    </text>
</TEI>
